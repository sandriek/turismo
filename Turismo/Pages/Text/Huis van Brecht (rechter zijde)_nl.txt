Rondom het Kasteel van Breda vond je tot de 16e eeuw veel prachtige huizen. Hier woonden de opperhovelingen en logeerden de gasten tijdens hun bezoek aan Het Hof. Door de stadsbrand in 1534 zijn veel van deze prachtige huizen verwoest. Eén van de mooiste en oudste hofhuizen van Breda, het Huis van Brecht, heeft deze stadsbrand overleefd. Het witte huis met de groene poort is vernoemd naar Jonker Godevaart van Brecht die het pand liet bouwen. In het huis hebben rijke kooplieden en officieren gewoond. Er was ooit een militair hospitaal in gevestigd en na de Tweede Wereldoorlog werd het huis onderdeel van de KMA. Sinds 1993 is de bibliotheek van de KMA in het Huis van Brecht gehuisvest. 