De Grote Markt is het belangrijkste plein van de Nederlandse stad Breda. Het ligt dichtbij de Havermarkt en de Reigerstraat in het centrum van de stad. Hier staan de beroemde Onze Lievevrouwekerk met het praalgraf van Engelbrecht II van Nassau en het oude stadhuis van Breda. Ook staan op de Grote Markt nog enkele monumentale panden die tegenwoordig veelal een horeca-gelegenheid huisvesten.

Het plein ligt in de binnenstad en werd vroeger de Plaetse genoemd, hart van de stad, plek van samenkomst in voor- en tegenspoed. In 1313 waren er twee jaarmarkten: de Sinxenmarkt en de Barnismarkt. Het Stadsbestuur van Breda liet misdadigers executeren op de Grote Markt. In de Middeleeuwen waren er drie herbergen gevestigd op de Markt: Herberg de Beer, gerund door de zuster van de schout van Zevenbergen, Herberg de Zwaan en Herberg de Wilderman. Ook was er de vleeshal. De Grote Markt was vroeger niet zo groot als tegenwoordig. Na de grote stadsbrand van 1534 werd een afgebrande huizenrij afgebroken en kreeg de Markt de afmetingen van tegenwoordig. Tot 1898 stond er een reusachtige lindeboom. Deze werd in het kroningsjaar van koningin Wilhelmina omgehakt en maakte plaats voor de Wilhelminafontein die daar tot 1909 heeft gestaan. In dat jaar verhuisde de fontein naar het Sophiaplein, waar deze nu nog staat. Ook stond op de Grote Markt vroeger een muziekkiosk, waar in de zomer muziekuitvoeringen werden gegeven.Op het plein staat nog het oorlogsmunument Judith met het hoofd van Holofernes van Niel Steenbergen.