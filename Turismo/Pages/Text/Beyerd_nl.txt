Begin jaren zeventig waren nog maar weinig Nederlanders bekend met de rijke Belgische biercultuur. Wilde je een Belgische bierspecialiteit drinken, dan was je genoodzaakt de grens over te steken. Zo ook Piet de Jongh die regelmatig naar België afreisde om daar te genieten van het vorstelijk gerstenat. Voorzichtig probeerde hij ook in zijn eigen café eens een kratje Westmalle of Geuze te slijten. 

Met succes kunnen we wel zeggen, dertig jaar later is de Beyerd uitgegroeid tot een internationaal bekend biercafé en is Piet een echte autoriteit op biergebied geworden. Door de Belgische brouwers is hij zelfs tot “Ridder in de Orde van de Roerstok” geslagen, een zeer bijzondere onderscheiding, toch zeker voor een Nederlandse kastelein. 

Op dit moment serveert de Beyerd zo’n 125 verschillende bierspecialiteiten, waarvan 12 van het vat. De Beyerd is aangesloten bij de “Alliantie van Biertapperijen”. Een vereniging van een 50-tal bijzondere biercafés welke samen maandelijks een uniek “Bier van de Maand” tappen. 

Bij de Beyerd brouwen ze ook nog eens wat eigen bier!